---
title: "Metody zjištění věku obyvatel 👨👩"
category: Vědecké články
description: "Seriózní vědecký článek o měření věku obyvatel"
---

Při demografickém průzkumu terénu narazili první objevitelé tehdy ještě neznámého světa,
Meziklasí, na problém. Přišli totiž na to, že místní domorodci neuznávají existenci času
a zároveň neumí počítat nic jiného než žáby (a ty jen na prstech, tedy do sedmi). Z
tohoto důvodu nebylo možné tradičními metodami určit jejich věk. 

Tento článek podrobně rozebírá několik metod, které toto omezení vynalézavými způsoby
obcházejí a jsou na tento problém v praxi používány.

### Metoda počítání letokruhů
První metoda spočívá v tom, že z těla jedince je vyříznut kolmým řezem plátek, na kterém
jsou následně spočítány letokruhy. Tato metoda je velmi přesná, efektivní, ale dnes již
nepoužívaná, jelikož se při opakovaném používání obyvatelé Meziklasí zkracovali.

V místní kronice byla tato metoda komentována meziklasským rodákem Robinem následně:
> Jiakmile zjapomenu, kolik mi to jie, tak budu zjase o kjus menšjí.

### Metoda rozboru lišejníků
Protože obyvatelé Meziklasí se kvůli nedostatku přirozených predátorů nemají důvod
pohybovat obzvláště rychle, tak zpravidla ze severní strany obrůstají lišejníky. Z
množství vrstev lze tedy odhadnout přibližné stáří jednotlivce, či při případném
„srůstu“ i skupiny. 

Tato metoda je však výrazně ovlivňována tuhostí zimy, proto je velmi nepřesná -- z
těchto důvodů se od ní proto časem upustilo, což v dopise své tetě z Bruntálu zachycuje
poeticky nadaný meziklasský rodák Ygor:

> Každé léto, milá teto,  
> lišejníky lišejí.  
> Na zimu však usychají,  
> a vědci se divějí.  

### Metoda analýzy evoluce v botě
Jak je obecně známo, meziklasští domorodci celá tisíciletí nenosili boty, protože
nevěděli, že mají nohy. Proto je jako první s naložením značného úsilí obuli až jejich
objevitelé (tehdy se pouze jednalo o lidskou obdobu kroužkování holubů). Protože si od
té doby nikdo v Meziklasí boty nesundal, začal se v nich vyvíjet samostatný ekosystém,
což mimo jiné znamená, že podle evolučního stádia organismů v botách lze velice přesně
určit stáří jedince. 

U nejmladších zástupců jsou zpravidla pozorovány kolonie jednobuněčných organismů (±
buňka), které sami o sobě příliš zajímavé nejsou. Naopak u nejstarších jedinců byly
zaznamenány komplexní ekosystémy, někdy dokonce až civilizace inteligentního života s
vlastními zvyky, řečmi a božstvy. Tato metoda je bohužel velmi nákladná a zvláště
nebezpečná, jelikož se při ní může pozorovatel nadýchat atmosféry ekosystému z boty, či
být ekosystémem napaden.

V místní kronice byl nalezen komentář jednoho ze straších obyvatel i k této metodě:
> Levá haxna vyhlásila mezibotovou válku pravé haxně. U toho kraválu se nedá spát.

### Radiokarbonová metoda
Tato metoda se používá již řadu let v archeologii. Protože mezi archeologií a
demografickým průzkumem v Meziklasí není rozdíl, byla vyzkoušena i tato metoda. Bohužel,
výsledky získané touto metodou byly ovlivňovány radiací z místních žab. Proto uchazeči o
měření věku touto metodou byli posláni do olovem izolované místnosti 250 metrů pod zemí.
Zde musí strávit čas rovnající se poločasu rozpadu Uranu 238. Až poté se může uskutečnit
měření. Tuto metodu nemohu hodnotit, protože všichni uchazeči zatím stále čekají pod
zemí.

