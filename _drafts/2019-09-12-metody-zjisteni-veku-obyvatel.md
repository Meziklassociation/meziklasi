---
layout: post
title:  "Metody zjištění věku obyvatel"
date:   2019-09-12 09:00:00 +0200
category: Vědecké články
---

První objevitelé tehdy ještě neznámého světa, Meziklasí, narazili na problém při demografickém průzkumu terénu. Přišli na to, že místní domorodci neuznávají existenci času a zároveň neumí počítat nic jiného než žáby. Z tohoto důvodu nebylo možné určit jejich věk. Časem bylo navrženo několik metod, které byly i ověřeny experimentem. Zde je jejich srovnání:

### Metoda počítání letokruhů
První vyzkoušená metoda spočívala v tom, že z jedinece byl vyříznut kolmým řezem plátek a na něm byly spočítány letokruhy. Tato metoda byla velmi přesná a efektivní. Dnes už se ale nepoužívá, protože při opakovaném provádění se obyvatelé Meziklasí začali zkracovat.

V místní kronice byl komentář jednoho meziklasského rodáka Robina:
>Jako som zase zapomněl kolik mi to je, tak budu zase menčí.

### Metoda rozboru lišejníků
Protože obyvatelé Meziklasí se moc rychle nepohybují, zpravidla ze severní strany obrůstají lišejníky. Z množství vrstev lze odhadnout přibližné stáří. Tato metoda je ale velmi nepřesná a je ovlivňována tuhostí zimy. Z těchto důvodů se od ní časem upustilo.

### Metoda analýzy progresu evoluce v botě
Jak je obecně známo, meziklasští domorodci celá tisíciletí nenosili boty, protože nevěděli, že mají nohy. Proto je jako první obuli jejich objevitelé. Tehdy se pouze jednalo o humánní způsob "kroužkování holubů". Protože si od té doby nikdo v Meziklasí boty nesundal, začal se v nich vyvíjet samostatný ekosystém. Podle evolučního stádia organismů v botách jsme schopni velice přesně určit stáří jedince. U nejmladších zástupců jsou zpravidla pozorovány kolonie jednobuněčných organismů. Naopak u nejstarších jedinců byly zaznamenány komplexní ekosystémy organismů, někdy dokonce civilizace inteligentního života. Tato metoda je velmi nákladná a nebezpečná, protože se při ní pozorovatel může nadýchat atmosféry ekosystému z boty.

### Radiokarbonová metoda
Tato metoda se používá již řadu let v archeologii. Protože mezi archeologií a demografickým průzkumem v Meziklasí neexistuje rozdíl, byla vyzkoušena i tato metoda. Bohužel, výsledky získané touto metodou byly ovlivňovány radiací z místních žab. Proto uchazeči o měření věku touto metodou byli posláni do olovem izolované místnosti 250 metrů pod zemí. Zde musí strávit čas rovnající se poločasu rozpadu Uranu 238. Až poté se může uskutečnit měření. Tuto metodu nemohu hodnotit, protože všichni uchazeči zatím stále čekají pod zemí.
