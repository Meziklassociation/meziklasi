---
layout: post
title:  "Systém obrany ⚔️"
date:   2019-09-25
category: Novinky
---

# Meziklasský systém obrany

Meziklasský obranný systém patří k jedněm z nejunikátnějších na světě. Vznikl relativně nedávno, v devadesátých letech minulého století, kdy se do Meziklasí donesla novina, že už existují i státy jiného typu než polis. Tehdy byl svolán sněm, ve kterém se demokraticky hlasovalo o  tom, jak na to bude Meziklasí reagovat. Hlasování se zúčastnila nadpoloviční většina obyvatel vesnice, tedy 3 voliči. Písemný záznam sněmu v místní kronice obsahuje tyto informace:

### Záznam sněmu:
> - Občan Ygor navrhl založit obraný systém. 
> - 1/3 přítomných se zdržela hlasování.
> - Další třetina přítomných přiznala, že se účastní jenom kvůli občerstvení, a že ji hlasování nezajímá.
> - Nakonec vyhrál návrh občana Ygora s 33.3% hlasů přítomných voličů.
> - Byl dohodnut termín dalšího setkání pro diskuzi podoby budoucího obraného systému.
> - Došly chlebíčky a sněm byl rozpuštěn.

Dalšího sněmu se zúčastnili všichni, kdo hlasovali pro založení obranného systému. Zde se narazilo na pár problémů. Největší z nich byl, že bylo výrazně méně uchazečů o funkce než funkcí samotných. Proto někteří museli zastat více než jednu funkci najednou. Zde je hierarchie, která byla jednohlasně schválena všemi přítomnými voliči:

### Hierarchie meziklasské armády:

Hlavní generál:			Ygor
Vojenský soudce:		Ygor
Šéf tajných služeb: 	Ygor
Agent tajných služeb: 	Anonymní
Plukovník:				Ygor
Desátník:				Ygor
Vojín:					Ygor
Kapelník:				Ygor
Kuchař:					Ygor
Skladník munice:		Ygor

Dalším problém nastal tehdy, když plukovník Ygor zavelel svému pluku, aby nastoupil do řady. Protože pluk byl tvořen pouze Vojínem Ygorem, řada nepůsobila dost majestátně. Tento problém, ale záhy vyřešil Generál Ygor, který postavil vojína Ygora mezi dvě rovnoběžná zrcadla. Poté řada z některých úhlů působila četněji. 

Chvíli po založení meziklasské armády se stal skandál, který jí byl osudný. Kuchař navedl Desátníka, aby ukradl skladníkovi munici a dal ji do zástavy za útratu v hospodě. Na to ale přišel agent tajných služeb a podal generálovi zprávu. Ten rozjel vyšetřování skrz celou armádu. Nakonec byl desátník vojenským soudem usvědčen a odsouzen do vězení. A to bylo poprvé v historii lidstva, kdy ve vězení skončila celá armáda i s generálem. Obyvatelé Meziklasí se nakonec rozhodli, že místo vytváření náhradní armády počkojí, až ta stará bude propuštěna.
