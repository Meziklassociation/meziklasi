---
layout: post
title:  "Tradiční meziklasská medicína 🗜"
date:   2019-10-02
category: Vědecké články
---

Jako každá světová kultura s tisíciletou historií má i meziklasská kultura vlastní pohled na medicínu. Ten se ale liší výrazněji než ostatní. Meziklasská tradiční medicína prošla v průběhu času velkým vývojem. V tomto článku se dozvíte o různých léčitelských metodách:

## Dvě filosofie
Meziklasská medicína se dělí na dvě učení sepsané dvěma různými lékaři.

### Učení podle MŮŮŮDr. Stračeny
Toto učení je starší než jeho alternativy. Snaží se léčit všechny nemoci doživotním zákazem konzumace hovězího masa a pravidelným cvičením ve formě kosení trávy a jejího dovážení do kravína. Bohužel úspěšnost léčení byla tak malá, že se od něho časem upustilo. 

### Učení podle MUDr. Wasila
Doktor Wasil vyvinul několik metod léčení. Každá má své výhody a nevýhody.

#### Léčba uvědoměním
Tato metoda spočívá v pacientově uvědomnění si svého problému. Zde je záznam v Meziklasské kronice o aplikaci této metody:

> **Pacient:**	Dobrý den, pade doktore.
> **Doktor:**	Dobrý den, co Vás trápí?
> **Pacient:**	Jsem nemocný.
> **Doktor:**	A co Vám je?
> **Pacient:**	Mám chřipku.
> **Doktor:**	A Vy chcete být nemocný?
> **Pacient:**	Nechci, pane doktore.
> **Doktor:**	Tak nebuďte.
> **Pacient:**	Ajó! To mě nenapadlo. Děkuji, pane doktore.
> **Doktor:**	Rád jsem Vám pomohl. Zde je Váš účet za léčbu.

#### Léčba Prevencí
Léčba prevencí je založena na jednoduché myšlence:

> _Nemůžou Vás bolet nohy, když nemáte nohy._

Myslím si, že není potřeba nic dodávat.

#### Léčba podložená statistikou
Tato metoda je jediná, která je podložena exaktními podklady. Výzkum spočíval v tom, že doktor předepsal jakolék náhodnou látku a zaznamenával její účinek. Ze začátku byly testovány běžně dostupné substance, jako písek nebo piliny. Ty ale bohužel neměly příliš léčebný účinek, proto byly později testovány i chemicky čisté látky. Jejich účinky se už velmi lišily. MUDr. Wasil podle jeho slov, objevil lék na všechno. Jako důkaz použil statistiku, ze které vyplynulo, že nikdo, komu byl lék předepsán, si po jeho užití už nikdy nestěžoval. Dokonce se už nikdy u něho v ordinaci neukázal. Ingredience toho léku však doktor Wasil odmítal prozradit. Až po jeho smrti vyšlo na jevo, že lék měl jedinou ingredienci a to kyanid.
Jednou jeden občan zkoumal, jestli není souvislost mezi praxí doktora Wasila a úbytkem obyvatel. Bohužel, ve své práci neudělal žádný progres od té doby co mu doktor Wasil předepsal lék na bolení v krku.
