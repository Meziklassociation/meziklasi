---
layout: post
title:  "Reforma fyzikálních jednotek 📐"
date:   2019-10-07
category: Historické
---

Meziklasí je ~~krásné~~ místo.

### Soustava SI
Protože Meziklasí špatně pochopilo význam soustavy SI, tak místo měření pomocí metru začali měřit vrhem kusu křemíku o velikosti průměrného lvího vejce z bodu A do bodu B. Jednotku formálně pojmenovali [cbkd] (co by kamenem dohodil) a mysleli si, že je problém vyřešen.

Čím déle však byl systém používán, tím zjevnější byly jeho negativní vlivy. Nejčastěji se projevovaly rozbitými okny okolních domů, vysklenými skleníky a oprýskanou barvou plotů. Nehody se často stávaly i když měření probíhalo v bezpečné vzdálenosti od jakéhokoli stavení. Nejčastěji přišly k úhoně brýle ostatních geodetů, ve vzácných případech docházelo i ke ztrátě vědomí.

### Dogometry
Jelikož po nějaké době byla pojištění na nemovitosti příliš drahá a geodetů kvapem ubývalo, rozhodli se meziklasané změnit jednotku měření. První pokusy o použiti ze světa importovaných metrů však příliš úspěšné nebyly, jelikož geodeti po ranách do hlavy z předchozích měření zapomínali, kde je odložili.

Řešení bylo přímočaré: použít psy [dogometr] a to z několika prostých důvodů:
a) Bylo lehčí je přivolat.
b) Bylo těžší je ztratit.
c) Bylo téměř nemožné je omylem zapomenout v kapse od kalhot a vyprat.

#### Tragédie
Bohužel se našli i tací, kteří tento obdivuhodný vynález chtěli zneužít pro svůj vlastní prospěch. Jelikož délka psa není (kromě Meziklasí, kde je uměle zkracují) konstantní, tak si tací naimportovali psy z okolních vesnic -- ti již standardní 3 metry neměřili, což celý systém narušilo.

Kvůli tomu meziklasští na délku nadobro zanevřeli a vše je od té doby dlouhé „tak akorát.“
